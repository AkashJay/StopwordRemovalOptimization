ශ්‍රී ලංකා කාන්තා ක්‍රිකට් කණ්ඩායමට එරෙහිව කටුනායක මේරියන්ස් ක්‍රීඩාංගණයේදී පැවැති පළමු විස්සයි20 ජාත්‍යන්තර ක්‍රිකට් තරගයෙන් ලකුණු 13 ක තියුණු ජයක් වාර්තා කිරීමට සංචාරක ඉන්දීය කාන්තා කණ්ඩායම සමත් විය. එම ජයත් සමග දෙරට අතර පැවැත්වෙන තරග 5 කින් සමන්විත විස්සයි20 ක්‍රිකට් තරගාවලිය 1-0 ක් ලෙස පෙරමුණ ගැනීමටද ඉන්දීය ක්‍රීඩිකාවෝ සමත් වූහ. ජයග්‍රහණය සඳහා ලකුණු 169 ක ඉලක්කයක් හඹාගිය ශ්‍රී ලංකා කණ්ඩායම ඕවර 19.3 ක් අවසානයේ ලකුණු 155 කට සීමා කිරීමට පූනම් යාදව් ප්‍රමුඛ ඉන්දීය පන්දු යවන්නියෝ සමත් වූහ. එහිදී දක්ෂ පන්දු යැවීමක නිතර වූ පූනම්, ලකුණු 26 කට කඩුලු 4 ක් දවාගත්තාය. රාධා යදාව් සහ නායිකා හර්මන්ප්‍රීත් කෞර් කඩුලු 2 බැගින් දවාගනිමින් ශ්‍රී ලංකා කණ්ඩායමේ ජයග්‍රාහී මඟ අවහිර කිරීම සඳහා පූනම්ට අනගි සහායක් දුන්හ. ආරම්භක පිතිකාරිණී යශෝධා මෙන්ඩිස් පන්දු 12 කදී හයේ පහර 2 ක් සහ හතරේ පහර 5 ක් සමග ලකුණු 32 ක් රැස්කරමින් ශ්‍රී ලංකා කණ්ඩායමට වේගවත් ආරම්භයක් ලබාදුන්නාය. එහිදී ඇයට අනගි සහායක් දුන් නායිකා චමරි අතපත්තු පන්දු 22 කදී ලකුණු 27 ක් රැස්කළේ හතරේ පහර 5 ක් සමගිනි. කෙසේ වෙතත් ඔවුන් දෙදෙනාගේ දැවී යෑමෙන් පසු ශ්‍රී ලංකා කණ්ඩායම තරමක පසුබෑමකට ලක්විය. කළකට පසු ලකුණු අතරට පැමිණි ඒෂානි ලොකුසූරිය සිය සුපුරුදු වේගවත් පිතිහරඹයේ නිරත වෙමින් ලකුණු 45 ක් ලබාගත්තද, සෙසු පිතිකාරිණියන් එකා පිට එකා දැවී යෑම නිසා ඇයට ශ්‍රී ලංකා කණ්ඩායම ජයග්‍රහණය කරා රැගෙන යෑමට නොහැකි වූවාය. පන්දු 31 කට මුහුණදුන් ලොකුසූරිය හයේ පහරකින් සහ හතරේ පහර 5 කින් සිය ඉනිම අලංකාර කළාය. තරගය ජයගැනීම සඳහා ශ්‍රී ලංකා කණ්ඩායමට අවසන් ඕවර දෙකේදී ලකුණු 18 ක් ලබාගත යුතුව තිබූ අතර ඒ වන විට ශ්‍රී ඉනිමේ කඩුලු 8 ක් බිඳවැටී තිබිණ. කෙසේ වුවත් 18 වැනි ඕවරයේ අවසන් පන්දුවේදී රාධා යදාව්ගේ පන්දුවක් හමුවේ ඇය අතටම උඩ පන්දුවක් දෙමින් ලොකුසූරිය දැවී යෑමත් සමග ශ්‍රී ලංකා කණ්ඩායමේ ජයග්‍රාහී බලාපොරොත්තු සුන් වී ගියේය. ආරම්භක පිතිකාරිණී ස්මිත්‍රි මන්දනා ලකුණු ලබාගැනීම ආරම්භ කිරීමටත් මත්තෙන් පිටියෙන් ඉවත් කිරීමට උදේෂිකා ප්‍රබෝධනී සමත් වූ අතර ඒ වන විට ඉන්දීය කණ්ඩායමේ මුලු ලකුණු සංඛ්‍යාව 1 ක්ව තිබිණ. එතැනි පටන් මිතලි රාජ් (17) සමග දෙවැනි කඩුල්ල වෙනුවෙන් පන්දු 24 කදී ලකුණු 57 ක සම්බන්ධාතාවක් ගොඩනැගීමට ජෙමිමා රොද්‍රිගුවස් (36) සමත් වූවාය. පන්දු 15 කදී කට මුහුණු දුන් ජෙමිමා සිය ඉනිම හයේ පහර 3 කින් සහ හතරේ පහර 3 කින් සැරසුවාය. ඉන්දීය ඉනිමේ 5 වැනි ඕවරය යැවූ චමරි අතපත්තු එම ඕවරයේ පළමු සහ තෙවැනි පන්දුවලදී ජෙමිමා රොද්‍රිගුවස් සහ නායිකා හර්මන්ප්‍රීත් කෞර් දවාගනිමින් ලකුණු 70 කට කඩුලු 4 ක් ලෙස ඉන්දීය කණ්ඩායම අසීරු තත්වයකට ඇද දැමුවාය. එහෙත් ටානියා භාතියා (46) සහ අනූජා පටේල් (36) එක්ව පස්වැනි කඩුල්ල වෙනුවෙන් පන්දු 58 කදී ලකුණු 67 ක සම්බන්ධතාවක් ගොඩනගමින් ඉන්දීය කණ්ඩායම එම අසීරු තත්වයෙන් ගොඩගත්හ. පන්දු 35 කදී වාර්තා වූ භාතියාගේ ඉනිමට හයේ පහරක් සහ හතරේ පහර 6 ක් ඇතුළත් වූ අතර පන්දු 29 කදී වාර්තා වූ පටේල්ගේ ඉනිම හතරේ පහර 5 කින් සමන්විත විය. ඉන්දීය ඉනිමේ අවසන් ඕවර කිහිපයේදී පන්දු 15 කට මුහුණදුන් වේදා ක්‍රිෂ්ණමූර්ති හයේ පහරක් සහ හතරේ පහර 2 ක් සමග නොදැවී ලකුණු 21 ක් රැස්කළාය. ඉන්දියාව - ඕවර 20 කදී කඩුලු 8 ක් දැවී 168 (මිතලි රාජ් 17, ජෙමිමා රොද්‍රිගුවස් 36, ටානියා භාතියා 46, අනූජා පටේල් 36, වේදා ක්‍රිෂ්ණමූර්ති නොදැවී 21, උදේෂිකා ප්‍රබෝධනී 18/2, චමරි අතපත්තු 23/2) ශ්‍රී ලංකාව - ඕවර 19.3 කදී සියලු දෙනා දැවී 155 (යශෝධා මෙන්ඩිස් 32, චමරි අතපත්තු 27, ඒෂානි ලොකුසූරිය 45, නිලක්ෂි ද සිල්වා 12, පූනම් යාදව් 26/4, රාධා යාදව් 15/2, හර්මන්ප්‍රීත් කෞර් 19/2) 