රදීෂ සෙනෙවිරත්නගේ සහ රුමේෂ් රාම්දාස්ගේ අනගි උත්සාහක දිනුම් හේතුවෙන් ලකුණු 15-7 ක් ලෙස පොලිස් පිල පරාජය කරමින් මෙවර අන්තර් සමාජ පළමුපෙළ ඩයලොග් ලීග් රග්බි තරගාවලියේ පළමු ජයග්‍රහණය වාර්තා කිරීමට ගුවන් හමුදා ක්‍රීඩකයෝ සමත් වූහ. රත්මලාන ගුවන් හමුදා පිටියේ ඊයේ පස්වරුවේ පැවැති මේ තරගයේ ආරම්භයේදීම රදීෂ තැබූ විශිෂ්ට උත්සාහක දිනුම ගෝලයක් බවට පත් කළ ගයන්ත ඉද්දමල්ගොඩ ගුවන් හමුදා පිලේ ලකුණු සංඛ්‍යාව 7-0 කින් ඉදිරියට ගෙන ගියේය. ඉන් පසුව පළමු භාගය නිමාවනතුරු දෙපිලටම ලකුණු රැස් කිරීමට නොහැකිවීම කැපී පෙනුණි. එසේ වුවත් දෙවැනි භාගයේදී සිය ආක්‍රමණශීලී තරග රටාව ඉහළ දැමූ ගුවන් හමුදා පිල රුමේෂ් රාම්දාස්ගේ උත්සාහක දිනුමත් සමග ලකුණු 12 කින් ඉදිරියට යාමට සමත්විය. එය ගෝලයක් බවට ප්‍රවර්ථනය කිරීමේ අවස්ථාව ඉද්දමල්ගොඩගෙන් ගිලිහී ගියේය. ඊට මොහොතකට පසුව කසුන් සුරංග පොලිස් පිලේ ලකුණු අහේනිය තුරන් කරමින් අගනා උත්සාහක දිනුමක් තැබීමට සමත්වූ අතර සංදේශ් ජයවික්‍රම එය ගෝලයක් බවට ප්‍රවර්ථනය කළේය. තරගය නිමාවීමට පෙර ලද දඬුවම් පහර සාර්ථක කර ගත් චරිත් සෙනෙවිරත්න 15 -7 ක් ලෙස ගුවන් හමුදා කණ්ඩායම ඉදිරියට ගෙන යමින් ජයග්‍රහණය තහවුරු කළේය. තරගාවලියේ විශේෂ අවස්ථා ... 