අවුරුදු 19න් පහළ ආසියානු රග්බි තරගාවලියේ පළමු අදියරේ තරගයෙන් සත්කාරක ශ්‍රී ලංකා පිල පරදවා ලකුණු 37-8 ක දැවැන්ත ජයක් අත්කරගැනීමට සංචාරක හොංකොං පිල සමත් විය. කොළඹ තුරඟ තරග පිටියේදී අද පැවැති මේ තරගයේ පළමු භාගය අවසන් වනවිට ලකුණු 22-3 කින් පෙරමුණ ගත් හොංකොං පිල උත්සාහක දිනුම් 7 ක් තැබීමට සමත්වූ අතර ඉන් එක් උත්සාහක දිනුමක් ගෝලයක් බවට පත් කරගත්තේය. ශ්‍රී ලංකා පිල රැස් කරනු ලැබුවේ උත්සාහක දිනුමක් සහ දඬුවම් පහරක් පමණි. තරගයේ ආරම්භයේ සිටම දැඩි ආක්‍රමණශීලී තරග රටාවක නිරතවූ හොංකොං පිල පළමු භාගයේදී උත්සාහක දිනුම් 3 ක් තැබීමට සමත්වූ අතර එහිදී ශ්‍රී ලංකා පිල රැස් කළේ දඬුවම් පහරක් පමණි. දෙවැනි අදියරේ ශ්‍රී ලංකා පිල දැඩි පීඩනයට හසු කළ හොං කොං ක්‍රීඩකයෝ තවත් උත්සාහක දිනුම් 4 ක් තබද්දී ශ්‍රී ලංකා පිල තැබූවේ එක් උත්සාහක දිනුමක් පමණි. ශ්‍රී ලංකා පිල වෙනුවෙන් වාර්තා වූ එකම උත්සාහක දිනුම තීක්ෂණ දිසානායක තැබූ අතර දඬුවම් පහර එල්ල කරනු ලැබුවේ චතුර සෙනෙවිරත්න විසිනි. වසර 2018 අවුරුදු 20න් පහළ ලෝක කුසලාන රග්බි තරගාවලියට ආසියාවෙන් සුදුසුකම් ලබන දෙවැනි කණ්ඩායම තෝරාගන්නා මේ තරගාවලියේදී ශ්‍රී ලංකා පිල සහ හොංකොං පිල අතර දෙවැනි අදියරේ තරගය ලබන 17 වැනිදා හොංකොං හී පැවැත්වීමට නියමිතය. 