ශ්‍රී ලංකා වයස 19 න් පහළ කණ්ඩායම සහ බංග්ලාදේශ වයස 19 න් පහළ කණ්ඩායම අතර කටුනායක මේරියන්ස් ක්‍රීඩාංගණයේදී අද (6 වැනිදා) පැවැති සිවුවැනි යොවුන් එක්දින ක්‍රිකට් තරගය විසඳුමකින් තොරව නිමාවට පත්විය. වර්ෂාව හේතුවෙන් තරගයේ එක් ඉනිමක් ඕවර 22 කට සීමා කෙරුණ අතර ජයග්‍රහණය සඳහා ලකුණු 156 ක ඉලක්කයක් හඹා යමින් සිටි ශ්‍රී ලංකා යොවුන් කණ්ඩායම පස්වරු 5.10 ට පමණ මන්දාලෝක තත්වය හේතුවෙන් තරගය නතර කරන විට ඕවර 8.5 ක් අවසානයේ කඩුලු 5 ක් දැවී ලකුණු 34 ක් ලබා සිටියේය. ශ්‍රී ලංකා ඉනිමේ දෙවැනි ඕවරය යැවූ බංග්ලාදේශ නායක තව්හිද් රිඩෝයි එම ඕවරයේ පළමු සහ පස්වැනි පන්දුවලදී ආරම්භක පිතිකරු නවෝද් පරණවිතාන (5) සහ රවිඳු රෂාන්ත (0) දවාගැනීමට සමත් වූයේ ආරම්භයේදීම ශ්‍රී ලංකා කණ්ඩායමට දැඩි පීඩනක් එල්ල කරමිනි. ඉන් නොනැවතුණ රිඩෝයි, මුලු ලකුණු සංඛ්‍යාව 15 ක් වන විට ශ්‍රී ලංකා නායක නිපුන් ධනංජයද ලකුණු 7 කට පිටියෙන් ඉවත් කළේය. ඉන් අනතුරුව කඩුලු දඩයම ඇරඹූ ශමීම් පට්වාරි, සෙසු ආරම්භක පිතිකරුවා වු කමිල් මිෂාර මෙන්ම පස්වැනි පිතිකරුවා වූ සොනාල් දිනූෂද ආපසු ක්‍රීඩාගාරය වෙත හරවා යවමින් ශ්‍රී ලංකා කණ්ඩායම මහත් අසීරු තත්වයකකට ඇද දැමුවේය. මන්දාලෝක තත්වය හේතුවේ තරගය නතර කරන විට අවිෂ්ක තරිඳු සහ චමිඳු විජේසිංහ ලකුණු 5 බැගින් ලබා නොදැවී කඩුල්ලේ රැදී සිටියහ. කාසියේ වාසිය දිනූ ශ්‍රී ලංකා යොවුන් කණ්ඩායමේ නායක නිපුන් ධනංජය පළමුවෙන් පන්දුවට පහරදීම සඳහා බංග්ලාදේශ කණ්ඩායමට ආරාධනා කර සිටි අතර ඕවර 22 අවසානයේ කඩුලු 6 ක් දැවී ලකුණු 155 ක් රැස්කිරීමට බංග්ලාදේශ පිතිකරුවෝ සමත් වූහ. එහිදී නායකත්වයේ ඉනිමක් ක්‍රීඩා කළ තව්හිද් රිඩෝයි පන්දු 38 කදී හයේ පහර 2 ක් සහ හතරේ පහර 3 ක් සමග නොදැවී ලකුණු 59 ක් රැස්කළේය. ලකුණු 111 කට කඩුලු 6 ක් බිඳවැටී තිබූ අවස්ථාවේදී රකිබුල් හසන් (නොදැවී 11) සමග එක්ව 7 වැනි කඩුල්ල වෙනුවෙන් පන්දු 22 කදී ලකුණු 44 ක වේගවත් නොබිඳුණු සම්බන්ධතාවක් ගොඩනැගීමටද රිඩෝයි සමත් විය. පළමු කඩුල්ල වෙනුවෙන් පන්දු 35 කදී ලකුණු 52 ක සම්බන්ධතාවක් ගොඩනගමින් බංග්ලාදේශ යොවුන් කණ්ඩායමට සාර්ථක ආරම්භයක් ලබාදීමට ටැන්සිඞ් හසන් ටමීම් (25) සහ ප්‍රීතම් කුමාර් (24) සමත් වූහ. පන්දු 24 කදී වාර්තා වාර්තා වූ ටැන්සිඞ්ගේ ඉනිමට හතරේ පහර 3 ක් ඇතුළත් වූ අතර පන්දු 26 කදී වාර්තා වූ ප්‍රීතම්ගේ ඉනිම හතරේ පහර 4 කින් සමන්විත විය. එහිදී දක්ෂ පන්දු යැවීමක නිතර වූ රොහාන් සංජය ලකුණු 29 කට කඩුලු 3 ක් දවාගත්තතේ ටැන්සිඞ්ගේ සහ ටමීම්ගේ කඩුලු දෙකද සමගිනි. ප්‍රීතම්ගේ කඩුල්ල බිඳ දමමින් බංග්ලාදේශ පළමු කඩුල්ලේ සම්බන්ධතාව බිඳ දැමූ රොහාන්, ටැන්සිඞ් හසන් පිටියෙන් ඉවත් කළේ කඩුලු රකින ක්‍රීඩක කමිල් මිෂාරගේ සහායද ඇතිවය. අනතුරුව ඔහු නවෝද් පරණවිතාන සමග එක්ව රිතුන්ජෝයි චෞද්‍රිගේ ඉනිමද ලකුණු 11 කට සීමා කළේය. බංග්ලාදේශ පිතිකරුවන් අසරණ කිරීම සඳහා රොහාන්ට අනගි සහායක් දුන් රවීන් ද සිල්වා ලකුණු 14 කට කඩුලු 2 ක් බිඳහෙළු අතර ඔහුගේ පන්දු හමුවේ රවිඳු රෂාන්ත සහ චමිඳු විජේසිංහ අතට උඩ පන්දු ලබාදෙමින් අක්බාර් අලී ලකුණු 3 කටද, පර්විස් හොසේන් ලකුණු 5 කටද දැවී ගියහ. වැසි සහිත කාලගුණිත තත්වය හේතුවෙන් නියමිත වේලාවට තරගය ආරම්භ කිරීමට නොහැකි වූ අතර වර්ෂාව නිමා වීමෙන් අනතුරුව පස්වරු 1.45 ට පමණ ක්‍රීඩාංගණය නිරීක්ෂණය කළ විනිසිරුවෝ පස්වරු 2.45 ට තරගය ආරම්භ කිරීමට තීරණය කළහ. 